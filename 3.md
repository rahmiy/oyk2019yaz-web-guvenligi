### Özgür Yazılım Yaz Kampı 2019 Günlükleri #4

Bugün **Bolu**’da dördüncü, kampta ikinci günüm. Düne nazaran kahvaltıdan sonra biraz daha geç çıktık yola. 09.00 gibi yurttan yerleşkeye giden otobüslerin kalktığı duraktaydık.

09.30'da ders başladı. Sınıf birkaç eksikle derse hazırdı, çok geçmeden onlar da geldi. Sabah oturumunda bir kullanıcının [**lkd.org.tr**](http://lkd.org.tr/) adresine girmek istediğinde kendi bilgisayarından başlayıp hedef sunucuya kadar süren yolculuğu adım adım işlendi. Normal şartlar altında yabancısı olduğum sunucu tarafındaki mimari ve ölçeklendirme konularına son çalıştığım e-ticaret sitesinden aşinaydım. O yüzden kavramakta güçlük çekmedim. Kafamda dağınık şekilde duran birtakım bilgilerin eksiklerinin giderilerek derlenip toparlanması oldu adeta. Fakat kursun ilerleyen günlerinin benim için bu kadar rahat geçmeyeceğini tahmin ediyorum. Muhtemelen kurs içeriğine dair ön bilgimin sonuna geldik bugün. **Mehmet İnce**, tüm yapıyı anlamak adına temeli belirsizliğe mahal vermeyecek bir şekilde aktarmak istiyor.

Öğle arasında fakülte içerisindeki stanttan **Bolu Kart**’ımı çıkarttım. İsmimin **Tusan**, **Turan**, **Tufan**, **Tuğba** veya **Tuğçe** gibi yanlış şekillerde yazılmasına alışkınım. Ama Tupsan olarak yazımına ilk defa Bolu Kart’ımın üzerinde denk geldim. Gördüğüm en yaratıcı yanlış yazımlardan birisi oldu. Türkçe klavyede P ve Ğ harflerinin yan yana olmasının talihsizliğini yaşadım sanırım bu defa da.

Mehmet İnce, öğle oturumunda [**HTTP**](https://tr.wikipedia.org/wiki/HTTP) anlatmaya başladı. Sabah oturumunda anlatılan teorik sürecin [**Wireshark**](https://www.wireshark.org/) üzerinden doğrulanmasıyla başlayan ders, [HTTP istek metodlarıyla](https://developer.mozilla.org/en-US/docs/Web/HTTP/Methods) sürdü. [**Curl**](https://curl.haxx.se/) ve [**netcat**](https://sectools.org/tool/netcat/) ile ilk HTTP istek / yanıt pratikleri yapıldı. Mehmet İnce’nin [sızma testi](https://en.wikipedia.org/wiki/Penetration_test) deneyimleri ve [HTTP durum kodlarıyla](https://developer.mozilla.org/tr/docs/Web/HTTP/Status) öğle oturumu son buldu.

Akşam oturumunu **Hasan Emre Özer** verdi. **Açık kaynak istihbaratı** [**(open source intelligence)**](https://en.wikipedia.org/wiki/Open-source_intelligence) üzerine yaklaşık iki saatlik bir anlatım yaptı. Sızma testleri öncesinde yapılan hazırlıklarda kullanılan metodoloji ve aktif / pasif araçları tanıttı. Daha önce hiç bilgimin olmadığı bir konuydu ama dinlerken ve pratik yaparken çok keyif aldım.

Günün en çok aklımda kalanları, [**Netcat**](https://en.wikipedia.org/wiki/Netcat), [**KAOS Programming**](https://en.wikipedia.org/wiki/KAOS_(software_development)), [**3 Way Handshake**](https://www.linuxsecrets.com/wireshark-wiki/TCP_3_way_handshaking.html), [**JSON Web Tokens**](https://jwt.io/), [**Reverse Proxy**](https://en.wikipedia.org/wiki/Reverse_proxy) ve [**Open Source Intelligence**](https://en.wikipedia.org/wiki/Open-source_intelligence) oldu.

20.30'da yurttaydık. Yemekten sonra açık kaynak istihbaratıyla ilgili sınıfa verilen pratik önerisi üzerine çalıştım. Herkes tarafından bilinen bir internet sitesi hakkında farklı araçlar aracılığıyla kamuya açık bilgileri topladım.