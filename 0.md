### Özgür Yazılım Yaz Kampı 2019 Günlükleri #1

[**Mustafa Akgül Özgür Yazılım Yaz Kampı**](https://kamp.linux.org.tr/2019/yaz/?source=post_page---------------------------)’na katılmak için bugün Bolu’ya geldim. 08.45'te **İstanbul**’dan ayrıldım, 12.00 civarı **Bolu**’daydım. Otogardan merkeze, merkezden de konaklayacağım [Seyit Avşar KYK yurduna](https://www.google.com/maps/place/Seyit+Avsar+Ogrenci+Yurdu/@40.712203,31.569447,15z/data=!4m2!3m1!1s0x0:0x81392dc476bba328?sa=X&ved=2ahUKEwiE_9bIr77jAhXB0qYKHT_LAkYQ_BIwDnoECA4QCA) ulaşmak toplamda yaklaşık bir saatimi aldı. Yurda ulaşmam görevli memurların öğle tatiline denk gelince konaklamayla ilgili birtakım lüzumlu işleri (konaklama kaydı, giriş çıkış takibi için parmak izi alınması, odadaki eksiklerin giderilmesi vb.) tamamlayıp kalacağım odaya yerleşmeye başlamam öğleden sonrasını buldu.

Yaklaşık yirmi gün buradayım. **Abant İzzet Baysal Üniversitesi**’nde gerçekleştirilecek kampta [**Web Uygulama Güvenliği ve Güvenli Kod Geliştirme**](https://kamp.linux.org.tr/2019/yaz/kurslar/web-uygulama-guvenligi-ve-guvenli-kod-gelistirme/?source=post_page---------------------------) kursuna katılacağım. Kursu **Ömer Çıtak**, **Mehmet İnce**, **Hasan Emre Özer** ve **Zekvan Arslan**’ın vereceği duyuruldu. İlk defa böyle konaklamalı bir kursa katılacağım. O yüzden deneyimlerimi teknik doygunluk kaygısı gütmeden, bir günlük tutarmışçasına kısa kısa yazılarla buradan paylaşmak niyetindeyim.

Bolu’daki ilk günüm oda arkadaşlarıyla tanışma, odaya yerleşme ve yurt civarını tanımaya çalışarak geçti. Yarın kamptan önceki son serbest günüm. Muhtemelen kursun ön koşullarından birisi olan [**GNU/Linux Sistem Yönetimi 0.5**](https://kamp.linux.org.tr/2019/kis/kurslar/gnu-linux-sistem-yonetimi-05/?source=post_page---------------------------) konularıyla temrinler yaparak geçireceğim günü. Cuma sabahı ise üniversitede yapılacak kayıtlarla kamp macerasının eğitim ayağı başlamış olacak.

Yolda Bolu il sınırını geçtiğimizden beri düzenli aralıklarla yağmur yağıyor. Seyir hâlindeyken hava sıcaklığı ciddi anlamda düştü. Bugün **17 Temmuz 2019**. Bolu’ya henüz yaz gelmemiş. Bir kış sever olarak bundan ziyadesiyle memnunum ama keşke biraz daha hazırlıklı gelseymişim.