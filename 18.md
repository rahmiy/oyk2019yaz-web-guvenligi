### Özgür Yazılım Yaz Kampı 2019 Günlükleri #19

#### Girizgah

[Mustafa Akgül Özgür Yazılım Yaz Kampı 2019](https://kamp.linux.org.tr/2019/yaz/) için on sekiz gündür Bolu’dayım. Burada geçen her günümü kısa kısa yazmaya çalıştım ama kamp deneyimimin tamamına dair de bir şeyler karalamak istiyorum. Bu yazıya on sekiz gündür konakladığım [Bolu Seyit Avşar KYK yurdu](https://www.google.com/maps/place/Seyit+Avsar+Ogrenci+Yurdu/@40.712203,31.569447,15z/data=!4m2!3m1!1s0x0:0x81392dc476bba328?sa=X&ved=2ahUKEwifsZjwzujjAhXItYsKHVmwDosQ_BIwE3oECAoQCA)nda başlıyorum, muhtemelen akşam saatlerinde İstanbul yolu üzerinde bitirip yayımlayacağım.

#### Günlük Tutma Fikri

Henüz Bolu’ya gelmeden Bolu’da geçireceğim zamana dair bir şeyler yazma fikri vardı aklımda. Ama bu yazıların teknik mi yoksa günlük formatında mı olacağına karar verememiştim. Uzun zamandır [Tiyatro Günlüğü](https://tiyatrogunlugu.com/)’nde yazıyorum. Hem onun etkisi hem de teknik yazıları günü gününe yetiştiremeyeceğimi düşündüğüm için duyduğum endişe nedeniyle günlük olarak yazmak daha cazip geldi.

Ders esnasında uzun uzadıya not tutma alışkanlığım pek yok. Genelde daha sonra baktığımda hatırlayabileceğim veya kaynak taraması yapabileceğim kısa anahtar kelimeleri not alıyorum. Yaklaşık yirmi gün boyunca burada tuttuğum günlükler aldığım notların bir yansıması aslında. Ders konularını yazarken o konuda fikrim veya bilgim olup olmamasına dikkat etmedim. Her konuyla ilk defa karşılaşıyormuşçasına yazdım. Bunu yaparak hocaların müfredat sırasını korumak istedim. Ekseriyetle birinci çoğul şahıs olarak “biz” dili kullandım yazarken. Olabildiğince fazla kaynak paylaşımı yapmaya çalıştım.

#### Kamp Atmosferi

Kampta toplamda dört eğitmenden yirmi beşe yakın öğrenciyle birlikte [Web Uygulama Güvenliği ve Güvenli Kod Geliştirme](https://kamp.linux.org.tr/2019/yaz/kurslar/web-uygulama-guvenligi-ve-guvenli-kod-gelistirme/) kursu aldım. Bu sayılar yalnızca bizim sınıf özelinde verebildiklerim. Kampın geneline bakarsak, yirmi iki sınıf, yetmişe yakın eğitmen ve altı yüze yakın öğrenciyle bir aradaydık.

Doruk Fişek, kampın ilk günlerindeki bir konuşmasında, bu eğitimleri kampta almanın herhangi bir eğitim kurumunda almaktan çok farklı olduğunu söylemişti. Anlatmaya çalıştığına başlarda pek vâkıf olamasam da kampın ilerleyen günlerinde bizzat tecrübe ettim. Farklı yaş gruplarından, tek derdi yalnızca bir şeyler öğrenmek olan yüzlerce insanla geçirilen iki hafta aylara bedel oluyor. Dersliklerinden çimlerine yerleşkenin her yerinde özgür yazılım konuşuluyor. Eğitmenlerinden çalışanlarına kadar herkesin gönülülük esasıyla kampta bulunuyor olması da beraberinde hesapsız kitapsız bir iletişim ve öğrenmeyi mümkün kılıyor.

#### Ezcümle

Çok keyifli bir kamp süreci geçirdim. Kampın bu sene onuncusu düzenlendi. Bunu hatırladıkça ilk dokuzuna neden gelmeye çabalamadığıma hayıflandım. Güzel insanlar tanıdım, kıymetli bilgiler öğrendim. Benim için hâlihazırda birtakım değişimlere gebe olan 2019 senesinde aldığım en yerinde kararlardan birisi oldu kampa gelmek. Maalesef hayattayken tanıma fırsatı bulamadığım [Mustafa Akgül](https://tr.wikipedia.org/wiki/Mustafa_Akg%C3%BCl) hocayı ve yaptıklarını gıyaben öğrendim.

Özgür Yazılım Yaz Kampı 2019 ile ilgili yazacaklarımın sonuna geldim. Artık sırasıyla her sene farklı bir şehirde gerçekleştirilen [kış kampının](https://kamp.linux.org.tr/2019/kis/), [Özgür Yazılım ve Linux Günleri](https://ozguryazilimgunleri.org.tr/2019/)’nin ve önümüzdeki senenin yaz kampının takipçisi olacağım.

Kampın kapanış konuşmasında kampa destek sağlayan kurumlardan üniversite ve yurt çalışanlarına kadar herkese teşekkür edildi ama son bir kez ben de kendi adıma gönüllülük esasıyla gerçekleştirilen kampta emeği geçen herkese ve [Linux Kullanıcıları Derneği](http://www.lkd.org.tr/)’ne teşekkür ederim. Var olun.

![](https://miro.medium.com/max/700/1*vEEIIPiVpUk4frEWqDQyeg.jpeg)

