### Özgür Yazılım Yaz Kampı 2019 Günlükleri #18

Bugün sabah oturumunda herkes [Bug Bounty](https://en.wikipedia.org/wiki/Bug_bounty_program) programı olan dilediği bir internet sitesi üzerinde zafiyet aradı. Bu defa ekipçe değil bireysel olarak çalıştık. Ben seçimimi [HackerOne](https://www.hackerone.com/)’da Bug Bounty programı olan [Airtable](https://hackerone.com/airtable) isimli siteden yana yaptım.

Öğle oturumundan sonra bir saat civarı ara verdik. 13.30'da açılış konuşmasının yapıldığı konferans salonunda tüm kursların öğrencileriyle birlikte toplandık. Yine açılıştaki gibi önce Adil Güneş Akbaş, sonrasında da Doruk Fişek kamp hakkında kısa bir konuşma yaptı. Kampın gerçekleştirilmesinde emeği geçen çalışanlar ve eğitmenler tek tek isimleri okunarak sahneye çağırıldı. 14.00 civarında bahçeye inip katılım belgelerimizi hocalarımızdan teslim aldık, fotoğraflar çektirdik. Kamp süresince birlikte olduğumuz hocalarımız ve arkadaşlarımızla vedalaşarak buruk bir şekilde yerleşkeden ayrıldık.

19.30'da Bolu’dan ayrıldım. Yoğun trafikli bir yolculuğun ardından gece yarısında İstanbul’daydım. Özgür Yazılım Yaz Kampı 2019 maceram bitti ama yazacağım son bir günlük daha var.


