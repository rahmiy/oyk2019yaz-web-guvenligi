### Özgür Yazılım Yaz Kampı 2019 Günlükleri #9

Bugün sabah oturumunda [**SQL Injection**](https://tr.wikipedia.org/wiki/SQL_Injection) konusuna başladık. İlk dersten bu yana olduğu gibi yine temelden, [**SQL**](https://tr.wikipedia.org/wiki/SQL) bilenlerin, aktif olarak kullananların dahi ezberini bozacak kadar temelden bir girizgah oldu. [**sqlmap**](http://sqlmap.org/) gibi araçların nasıl çalıştığını, zafiyetleri tespit etmek için ne gibi yöntemler kullandıklarını öğrendik. Gün boyunca [**union-based**](https://sqlwiki.netspi.com/injectionTypes/unionBased) ve [**blind-based**](https://sqlwiki.netspi.com/injectionTypes/blindBased/) SQL Injection zafiyetleri üzerine herhangi bir yardımcı araç kullanmadan pratikler yaptık. [Web for Pentester](https://www.pentesterlab.com/exercises/web_for_pentester/course)’daki alıştırmaları yaparak günü bitirdik.

Kamp süresince verilecek seminerlerin tarihleri ve konuları netleşti. 26 Temmuz Cuma günü **“Özgür Yazılımlarla Mahremiyetimizi Korumak”** ve 1 Ağustos Perşembe günü **“Google Summer of Code ile Özgür Yazılım Geliştiriciliğine Giriş”** seminerlerinin verilmesi planlanıyormuş.

Bir de 28 Temmuz Pazar günü kampüs içerisinde bir **amatör telsizcilik** etkinliği yapılacakmış. Seminerlere katılma durumum maalesef sınıf çoğunluğunun kararına bağlı olacak ama telsizcilik etkinliğine bireysel olarak katılmak istiyorum. Öncesinde bir yetkinliğimin veya merakımın olduğu bir konu değil. Duyuru için gönderilen e-postada etkinliğin her bilgi seviyesinde katılımcıya açık olduğu yazıyor. Ondan güç alarak cahili olduğum bir başka konunun tam ortasına bırakmayı düşünüyorum kendimi.
