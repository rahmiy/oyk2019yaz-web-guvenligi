### Özgür Yazılım Yaz Kampı 2019 Günlükleri #2

Bolu’daki ikinci günüm ekseriyetle yurtta ve çalışma masasının başında geçti.

[**VirtualBox**](https://www.virtualbox.org/) üzerine kurduğum [**Ubuntu**](https://ubuntu.com/) içerisindeki terminalde [Vim](https://www.vim.org/) editöründen temel dosya - dizin işlemlerine kadar birçok konuda ufak pratikler yaptım. Kursa geçtiğimiz senelerde katılan kursiyerlerin aldığı notlarda PHP ile kimi çalışmalar yapıldığını görmüştüm. Hem **macOS** hem de Ubuntu üzerinde **Apache** ve **PHP**’nin gerekli kurulum ve yapılandırmalarını tamamlayıp derslere hazır hâle getirdim. Bunlarla uğraşırken eğitmenlerden **Ömer Çıtak**’ın bir e-postası düştü gelen kutuma. Özetle, eğitime getirilecek bilgisayarlara [**Kali**](https://www.kali.org/) ve benzerleri haricinde bir **GNU/Linux** dağıtımının, içerisine de bir web tarayıcısı ve bir vekil sunucu (proxy) uygulamasının kurulmasını kursun aksamaması adına rica ediyordu. Hâlihazırda Ubuntu üzerinde çalışıyordum zaten. Proxy olarak da [**OWASP ZAP**](https://github.com/zaproxy/zaproxy)’ı kurdum ama henüz kurcalama fırsatım olmadı. Kursa saklıyorum merakımı.

**Alper Özbilen**’in [**Linux Sistem ve Ağ Yönetimi kitabını**](https://www.kitapyurdu.com/kitap/linux-sistem-ve-ag-yonetimi/125438.html) gelirken yanımda getirmiştim. (Bir de **Turgut Uyar**’ın **Dünyanın En Güzel Arabistanı** kitabı var yanımda. Kötü günler için saklıyorum onu.) 2009 basım bir kitap. Nereden aldım, ne zamandır benim elimde, hatırlamıyorum. Muhtemelen [**Özgürlük İçin**](https://tr.wikipedia.org/wiki/%C3%96zg%C3%BCrl%C3%BCk_%C4%B0%C3%A7in) zamanlarından kalma. Akşamları yatmadan önce fırsat buldukça ona göz gezdiriyorum.

Yarın üniversitede yapılacak kamp kaydından sonra dersler başlayacak. Kampüse girişlerde kullanılacak yaka kartı ve toplu taşıma araçlarında kullanılacak [**Bolu Kart**](http://www.bolukart.com.tr/)’ı yarın kayıttan sonra temin edebileceğim gibi gözüküyor. 24 Temmuz’a kadar hafta sonları dahil olmak üzere her gün sabah 09.30 akşam 20.00 arası ders olacak. Kamp sitesindeki [açıklamalara göre](https://kamp.linux.org.tr/2019/yaz/sik-sorulan-sorular/#collapse5d30af4314975) **24 Temmuz Çarşamba** ve **30 Temmuz Salı** günlerinde derslere birer tam gün ara verilmesi planlanıyor.

İlk gün yurttaki internet hızından çok memnunduk. Yaptığımız testlerde **35/40 MBPS** indirme hızları almıştık. Fakat yurda yerleşen kursiyerlerinin sayısı arttıkça internet hızı ters orantılı olarak düşmeye başladı. Şu anda aldığımız hızlar **1 MBPS** civarında. Yarın akşama kadar tüm kursiyerler yurda giriş yapmış olurlar sanıyorum. Nihai hıza o zaman bakmak, önümüzdeki 15 günlük internet deneyimimizi tahmini olarak ortaya çıkaracak.